## Ρίξε λίγο… μπλε στην οικονομία σου!

Αναρωτηθήκατε ποτέ πόσο μπορεί να αλλάξει η έννοια της οικονομίας αν «βαφτεί» μπλε; Πράγματι, η `«μπλε» οικονομία`, με κύριο θέμα την εκμετάλλευση των υδάτινων πόρων και την προστασία των θαλασσών, αποτελεί σήμερα -και δικαίως- ένα φλέγον ζήτημα στην κοινότητα των περιβαλλοντικών οργανώσεων, όπως η Greenpeace και το WWF. Τι είναι, όμως, αυτό που την καθιστά τόσο ξεχωριστή;
Η «μπλε» οικονομία έχει αδιαμφισβήτητα απαράμιλλη σημασία για το οικοσύστημά μας. Συγκεκριμένα, προωθεί την ανάπτυξη και εκμετάλλευση των θαλασσών με τρόπο που `δεν εξαντλεί το περιβάλλον` ή τους φυσικούς πόρους. Όχι μόνο δεν τους εξαντλεί, αλλά τους αξιοποιεί στο έπακρο. Για παράδειγμα, μία από τις καινοτόμες προσεγγίσεις της είναι η επεξεργασία των θαλάσσιων αποβλήτων, όπως τα πλαστικά, και η μετατροπή τους σε χρήσιμα προϊόντα, όπως νέα υλικά για την κατασκευή κτιρίων ή ακόμη και ως καύσιμα. Πέρα από αυτό, μέσω αυτής της καινοτομίας, προωθείται η `ανάπτυξη των θαλάσσιων ανανεώσιμων πηγών ενέργειας`, όπως η αιολική ενέργεια από τη θάλασσα (π.χ. θαλάσσιες ανεμογεννήτριες) και η παραγωγή ενέργειας από τα κύματα και τις θαλάσσιες θερμικές διακυμάνσεις.

Αδιαμφισβήτητα, η μπλε οικονομία εξυπηρετεί τόσο τους θαλάσσιους φίλους μας όσο και εμάς τους ίδιους. Αρχικά, `βελτιώνεται η ποιότητα των υδάτων` και της θαλάσσιας ζωής με τον καθαρισμό των ωκεανών, τη μείωση της υπεραλιείας και την συνολική προστασία της θαλάσσιας βιοποικιλότητας. Τέλος, η μπλε οικονομία ενθαρρύνει την καινοτομία και τη `δημιουργία νέων επιχειρηματικών ευκαιριών` στους τομείς της θαλάσσιας ενέργειας, της αλιείας, της βιοτεχνολογίας, των τεχνολογιών καθαρισμού του νερού και άλλων, με σκοπό την οικονομική ανάπτυξη και τη δημιουργία θέσεων εργασίας.

Όπως όλοι καταλαβαίνουμε, η «μπλε» οικονομία φαντάζει σαν από μηχανής θεός σε μια καταναλωτική κοινωνία. Αν λοιπόν εφαρμοστεί, υπάρχουν πολλές πιθανότητες να περιοριστεί σημαντικά η ρύπανση των θαλασσών και να μην κλονίζεται άλλο η τροφική αλυσίδα!

